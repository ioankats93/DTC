<!DOCTYPE html>
<html>
<head>
    <meta charset="UTF-8">
    <meta name="viewport" content="width-device-width; user-scalable= 0; "/>
    <title>My HTML</title>
    <style type="text/css">
        img {
        float: center;
        }
    </style>
</head>
<body style="text-align:justify" >
<h4><b>4.3 Ποιοι παράγοντες είναι υπεύθυνοι για την εκδήλωση θυρεοειδικού καρκίνου;</b></h4>
<p></p>
<p>&nbsp;   Μολονότι έχει μελετηθεί πλήθος παραγόντων που δυνητικά επηρεάζουν την ανάπτυξη και εξέλιξη του θυρεοειδικού καρκίνου, βιβλιογραφικά τεκμηριώνεται η επίδραση μόνο ορισμένων εξ’ αυτών. Παράγοντες κινδύνου που επιβεβαιωμένα αυξάνουν τον κίνδυνο εμφάνισης θυρεοειδικών κακοηθών νεοπλασμάτων είναι η έκθεση σε ιοντίζουσα ακτινοβολία και λιγότερο η γενετική προδιάθεση, οι υφιστάμενες καλοήθεις θυρεοειδικές παθήσεις, ορμονικοί και αναπαραγωγικοί παράγοντες καθώς και η διατροφή [36].</p>
<p></p>
<p><b><center>4.3.1 Πώς η έκθεση σε ιοντίζουσα ακτινοβολία μπορεί να οδηγήσει σε ανάπτυξη θυρεοειδικού καρκίνου;</center></b></p>
<p>&nbsp;   Ο θυρεοειδής αποτελεί ένα από τα πλέον ακτινοευαίσθητα όργανα αφενός λόγω θέσης και αφετέρου λόγω της δυνατότητας δέσμευσης, αποθήκευσης και οργανοποίησης του ιωδίου. Συγκριτικά αυξημένος κίνδυνος ανάπτυξης θυρεοειδικού καρκινώματος διαπιστώνεται σε άτομα που εκτέθηκαν σε ιοντίζουσα ακτινοβολία κυρίως κατά τη βρεφική και παιδική ηλικία. [37]. Η λανθάνουσα περίοδος, το χρονικό διάστημα μεταξύ έκθεσης σε ακτινοβολία και εκδήλωσης του θυρεοειδικού καρκίνου κυμαίνεται μεταξύ 3-5 έτη [38]. Ωστόσο ακόμη και μετά από 40 έτη ο σχετικός κίνδυνος παραμένει υψηλός συγκριτικά με το γενικό πληθυσμό [39]. </p>
<p>&nbsp;   Η ακτινοευαισθησία του θυρεοειδούς είναι ιδιαίτερα αυξημένη κατά την παιδική και νεαρή ηλικία. Ο μεγάλος αριθμός των διαγνωστικών ηλεκτρικών αξονικών τομογραφιών κατά την παιδική ηλικία έχει επίσης ενοχοποιηθεί για την αύξηση των θυρεοειδικών καρκίνων. Τέλος φαίνεται ότι ο κίνδυνος ανάπτυξης της νόσου είναι μεγαλύτερος όταν η ηλικία έκθεσης σε ιοντίζουσα ακτινοβολία είναι μικρότερη, χωρίς βεβαίως να αποτελούν εξαίρεση οι περιπτώσεις ενηλίκων που ανέπτυξαν την κακοήθεια εξαιτίας απορρόφησης υψηλής δόσης ραδιενέργειας [15]. Μάλιστα σύμφωνα με τη μελέτη των Brenner και συνεργατών οι περιπτώσεις θυρεοειδικού καρκίνου που οφείλονται σε έκθεση στην ιοντίζουσα ακτινοβολία εξακολουθούν να παρατηρούνται 2 δεκαετίες μετά το πυρηνικό ατύχημα του 1986 [40].</p>
<p></p>
<p><b><center>4.3.2 Γενετική προδιάθεση: Είναι ο καρκίνος του θυρεοειδούς κληρονομική νόσος;</center></b></p>
<p>&nbsp;   Το μυελοειδές καρκίνωμα του θυρεοειδούς αποτελεί το 5-10% των θυρεοειδικών κακοηθειών. Το 20-25% των περιπτώσεων μυελοειδούς καρκινώματος μεταβιβάζεται με τον αυτοσωμικό επικρατή τύπο κληρονομικότητας και συνιστά κλινική έκφραση του συνδρόμου πολλαπλών νεοπλασιών τύπου 2 (MEN2Α και MEN2Β) [41]. Σε ό,τι αφορά τους υπόλοιπους ιστολογικούς τύπους, τα κατά πολύ συχνότερα καλά διαφοροποιημένα καρκινώμματα, η συσχέτιση εμφάνισής τους με γενετική προδιάθεση αν και ασθενέστερη υφίσταται, με συχνότερη την παρουσία μεταλλάξεων στα RET και BRAF γονίδια, η οποία φαίνεται επίσης να επηρεάζει την πρόγνωση της νόσου [42]. Είναι προφανές ότι δεν υπάρχει λόγος να πραγματοποιείται γονιδιακός έλεγχος εάν ο θεράπων ιατρός δεν το κρίνει σκόπιμο. Το οικογενειακό ιστορικό, το ατομικό αναμνηστικό και τα κλινικά και εργαστηριακά χαρακτηριστικά με τα οποία εκδηλώνεται ο θυρεοειδικός καρκίνος σε κάθε ασθενή, θα θέσουν την υπόνοια για οικογενή κακοήθεια στο θεράποντα και εκείνος θα συστήσει τον έλεγχο του θυρεοειδούς των συγγενών του ασθενή. </p>
<p></p>
<p><b><center>4.3.3 Καλοήθεις θυρεοειδικές παθήσεις: Είναι δυνατόν η καλοήθης πάθηση που έχω στον θυρεοειδή μου να εξελιχθεί σε καρκίνο;</center></b></p>
<p>&nbsp;   Ο ρόλος που διαδραματίζει η TSH στην εξέλιξη του θυρεοειδικού καρκίνου, διαφαίνεται από τα μειωμένα ποσοστά υποτροπής της νόσου και τη μεγαλύτερη επιβίωση σε ασθενείς που τίθενται μετά την χειρουργική αντιμετώπιση (και την θεραπεία με 131Ι) σε θεραπεία υποκατάστασης – καταστολής με λεβοθυροξίνη (L-T4). Επίσης σύμφωνα με σχετικά πρόσφατη αναδρομική μελέτη σε άτομα με επίπεδα TSH ανώτερα από τα αντίστοιχα του γενικού πληθυσμού παρατηρείται αυξημένη πιθανότητα εκδήλωσης καρκίνου του θυρεοειδούς συγκριτικά με εκείνους που εμφάνιζαν τιμές TSH κάτω του μέσου όρου. Ενώ επίσης διαπιστώνεται συσχέτιση μεταξύ προχωρημένων σταδίων (ΙΙΙ και IV) καλά διαφοροποιημένου καρκίνου του θυρεοειδούς με αυξημένα επίπεδα TSH. Αντίθετα οι υπερθυρεοειδικοί ασθενείς με μονήρεις όζους εμφάνισαν μικρότερο κίνδυνο ανάπτυξης κακοήθειας [43].</p>
<p>&nbsp;   Η αυτοάνοση θυρεοειδίτιδα με συχνότερη μορφή αυτής την Hashimoto, χαρακτηρίζεται από  φλεγμονώδη διήθηση του αδένα και αποτελεί την πιο κοινή μη ιατρογενή αιτία υποθυρεοειδισμού. Η επίπτωση της Hashimoto έχει αυξηθεί τις τελευταίες δεκαετίες, ενώ παράλληλα η επίπτωση του θυρεοειδικού καρκίνου έχει διπλασιαστεί. Τα δεδομένα αυτά οδήγησαν στην ανάγκη για μελέτη της συσχέτισης των δύο παθολογικών οντοτήτων, η οποία κατέληξε στο συμπέρασμα πως οι ασθενείς με θυρεοειδίτιδα παρουσιάζουν αυξημένο κίνδυνο ανάπτυξης κακοήθειας του αδένα. Μάλιστα ιδιαίτερα ενδιαφέρουσα είναι η διαπίστωση πως σε αυτούς τους ασθενείς, η νόσος παρουσίασε καλύτερη πρόγνωση [44]. </p>
<p>&nbsp;   Η βρογχοκήλη και οι καλοήθεις όζοι – αδενώματα του θυρεοειδούς έχουν συσχετιστεί με αυξημένη επίπτωση καρκίνου στον αδένα. Το ερώτημα σχετικά με το εάν η επίπτωση του θυρεοειδικού καρκίνου είναι υψηλότερη σε ασθενείς με μονήρη όζο ή με πολυοζώδη βρογχοκήλη έχει απασχολήσει μεγάλο μέρος της βιβλιογραφίας, η οποία καταλήγει σε αντικρουόμενα συμπεράσματα. Μολονότι σύμφωνα με τις κατευθυντήριες οδηγίες της Αμερικάνικης Εταιρίας Θυρεοειδούς (American Thyroid Association, ATA) και στις δύο περιπτώσεις υπάρχει ανάλογη πιθανότητα παρουσίας κακοήθειας, υπάρχουν μελέτες που σημειώνουν την αυξημένη επίπτωση της νόσου σε ασθενείς με μονήρεις όζους και άλλες που υποστηρίζουν το αντίθετο [45]. Απάντηση στο ερώτημα επιχειρεί να δώσει πρόσφατη μετα-ανάλυση η οποία αποφαίνεται πως τα κακοήθη νεοπλάσματα του θυρεοειδούς είναι συχνότερα σε ασθενείς με μονήρεις όζους [46].</p>
<p></p>
<p><b><center>4.3.4 Παίζει ρόλο η διατροφή στην ανάπτυξη καρκίνου στον θυρεοειδή αδένα;</center></b></p>
<p>&nbsp;   Τα θυλακιώδη κύτταρα του θυρεοειδούς, συνθέτουν, αποθηκεύουν και εκκρίνουν τις θυρεοειδικές ορμόνες, χρησιμοποιώντας ως πρώτη ύλη το ιώδιο, ο ρόλος του οποίου είναι καθοριστικός για τη λειτουργία του αδένα. Οικολογικές μελέτες που εξετάζουν την επίπτωση του θυρεοειδικού καρκίνου σε σχέση με την πρόσληψη ιωδίου, επιβεβαιώνουν τα αυξημένα ποσοστά της νόσου σε περιοχές τόσο με περίσσεια όσο και με έλλειψη ιωδίου. Η μειωμένη πρόσληψη ιωδίου συσχετίστηκε με την αυξημένη επίπτωση θυρεοειδικών κακοηθών νεοπλασμάτων, κυρίως μέσω των μηχανισμών εκδήλωσης καλοηθών παθήσεων του θυρεοειδούς όπως βρογχοκήλες ή όζοι στον αδένα. Σε επιδημιολογικές μελέτες που ερευνούν την επίδραση των διατροφικών συνηθειών στην εκδήλωση θυρεοειδικού καρκίνου, διαπιστώνεται στατιστικά σημαντική συσχέτιση της επίπτωσης της νόσου με την κατανάλωση ψαριού αλμυρού νερού σε πληθυσμούς με υψηλή πρόσληψη ιωδίου [44].</p>
<p>&nbsp;   Η υπόθεση της ενδεχόμενης καρκινογόνου δράσης σταυρανθών λαχανικών δεν επαληθεύεται από επιδημιολογικές μελέτες  που πραγματοποιήθηκαν σε πληθυσμούς με επαρκή και πλήρη διατροφή. Η μοναδική ομάδα τροφών που φάνηκε να ασκεί ευνοϊκή επίδραση και να μειώνει την πιθανότητα ανάπτυξης θυρεοειδικού καρκίνου είναι τα λαχανικά. Σε πρόσφατη έρευνα που πραγματοποιήθηκε, επιβεβαιώνεται η αρνητική συσχέτιση της κατανάλωσης λαχανικών (εκτός των σταυρανθών) με την επίπτωση του καρκίνου του θυρεοειδούς, με ένα ποσοστό έως και 20% μείωσης εμφάνισης της κακοήθειας σε όσους καταναλώνουν μεγάλες ποσότητες αυτής της ομάδας τροφών [44].</p>
<p><b><center>4.3.5 Παχυσαρκία και έλλειψη φυσικής άσκησης: Επηρεάζουν την πιθανότητα ανάπτυξης θυρεοειδικού καρκίνου;</center></b></p>
<p>&nbsp;   Η επίπτωση της παχυσαρκίας έχει αυξηθεί δραματικά τις τελευταίες δύο δεκαετίες. Η διάγνωσή της τίθεται με βάση τον δείκτη μάζας σώματος (Body Mass Index, B.M.I.), με ιδανικά όρια μεταξύ 18.5 και 24.9. Τα άτομα με B.M.I. 30 ή μεγαλύτερο θεωρούνται παχύσαρκα. Η παχυσαρκία έχει αναγνωριστεί ως πολυπαραγοντικό σύνδρομο υπεύθυνο για την πρόκληση και επιδείνωση παθήσεων όπως η υπέρταση, η υπερχολιστερολαιμία, ο διαβήτης και η αντίσταση στην ινσουλίνη. Επιπλέον κατά τις τελευταίες δεκαετίες έχει σχετιστεί ισχυρά με την ανάπτυξη και εξέλιξη κακοηθών νεοπλασμάτων, ενώ απαντάται στο 20% των ασθενών που διαγιγνώσκονται με καρκίνο [47]. Η επίπτωση της παχυσαρκίας στην εκδήλωση και την πρόγνωση του θυρεοειδικού καρκίνου μελετάται συστηματικά την τελευταία δεκαετία καταλήγοντας σε διαφορετικά συμπεράσματα.</p>
<p>&nbsp;   Σύμφωνα με ορισμένους ερευνητές η παχυσαρκία αναγνωρίζεται ως παράγοντας κινδύνου για την εκδήλωση κακοηθών νεοπλασμάτων του θυρεοειδούς. Αντίθετα άλλες μελέτες δεν αποδεικνύουν στατιστικά σημαντική συσχέτιση μεταξύ των δύο. Η πρόσφατη έρευνα των Ma και συνεργατών έρχεται να αποσαφηνίσει τα αντικρουόμενα συμπεράσματα. Εξετάζοντας πληθυσμό συνολικά 12.620.676 ατόμων από 32 μελέτες παρατήρησης, διαπιστώνουν ισχυρή συσχέτιση μεταξύ παχυσαρκίας και κινδύνου ανάπτυξης καρκίνου θυρεοειδούς, καταλήγοντας πως η αντίσταση στην ινσουλίνη και η υπερινσουλιναιμία (τυπικά χαρακτηριστικά στην παχυσαρκία) συνιστούν ουσιαστικά τον παράγοντα κινδύνου για την εκδήλωση της κακοήθειας. Η ινσουλίνη ρυθμίζει την έκφραση των θυρεοειδικών γονιδίων και επάγει τον πολλαπλασιασμό και τη διαφοροποίηση των θυρεοειδικών κυττάρων κι ως εκ τούτου επηρεάζει την ανάπτυξη νεοπλασμάτων στον αδένα [48]. </p>
<p>&nbsp;   Η περιορισμένη ή η απουσία φυσικής άσκησης έχει επίσης ενοχοποιηθεί για την εκδήλωση κακοηθών νεοπλασμάτων, μέσω ποικίλων μηχανισμών (ορμονικών, μεταβολικών και ανοσολογικών). Ωστόσο οι μελέτες που αφορούν την επίπτωσή της στον θυρεοειδικό καρκίνο είναι σχετικά περιορισμένες. Φαίνεται πως η έντονη φυσική άσκηση σχετίζεται με μειωμένη επίπτωση κακοηθών νεοπλασμάτων στον αδένα, χωρίς να υπάρχουν σαφείς ενδείξεις για τον τρόπο που αυτή επιδρά ανάλογα με τη διάρκειά της και τη θερμιδική κατανάλωση [44].</p>
<p></p>
<p><b><center>4.3.6 Γιατί ο καρκίνος του θυρεοειδούς είναι πιο συχνός στις γυναίκες; Είναι το φύλο παράγοντας κινδύνου για την εξέλιξή του;</center></b></p>
<p>&nbsp;   Ο καρκίνος του θυρεοειδούς εμφανίζεται 3 φορές συχνότερα στις γυναίκες σε σύγκριση με τους άντρες και ως επί το πλείστον στην περίοδο μεταξύ της εφηβείας και της εμμηνόπαυσης. Συνεπώς εύλογο είναι να αναζητηθεί η συσχέτιση της νόσου με τις ορμόνες του γυναικείου φύλου και την αναπαραγωγική λειτουργία. Η εμμηναρχή, οι κυήσεις και η από του στόματος λήψη αντισυλληπτικών δισκίων σχετίστηκε με αύξηση του μεγέθους του αδένα και αύξηση των επιπέδων Τ4 και Τ3 ορμονών. Επίσης υψηλά επίπεδα οιστρογόνων είναι δυνατόν να οδηγήσουν σε άνοδο της TSH με συνέπεια την υπερπλασία του αδένα και ενδεχομένως τη γένεση νεοπλασμάτων. Σε μελέτη των Sakoda και συνεργατών εξετάζονται μεταξύ άλλων το ιστορικό εμμήνου ρύσεως των γυναικών, κυήσεων, εξωγενούς λήψης ορμονών και εξάγονται τα εξής συμπεράσματα: Οι γυναίκες που ανέφεραν εμμηναρχή πριν από την ηλικία των 12 ή μετά τα 14 έτη εμφάνισαν περίπου 50% αυξημένο κίνδυνο για την ανάπτυξη καρκίνου θυρεοειδούς. Στην ομάδα των γυναικών ηλικίας κάτω των 45 διαπιστώθηκε αυξημένη επίπτωση της νόσου παρουσία ιστορικού πρόσφατης κύησης. Τέλος διαπιστώθηκαν μειωμένα ποσοστά καρκίνου στον αδένα σε γυναίκες που έλαβαν αντισυλληπτική αγωγή, χωρίς να υπάρχει σαφής συσχέτιση με τη διάρκεια της αγωγής [49].</p>
<p></p>
<p><b><center>4.3.7 Ποιοι περιβαλλοντικοί παράγοντες είναι δυνατόν να επηρεάσουν την ανάπτυξη καρκίνου στον αδένα; Είναι η ατμοσφαιρική ρύπανση υπεύθυνη για την εκδήλωση θυρεοειδικού καρκίνου;</center></b></p>
<p>&nbsp;   Τα δεδομένα σχετικά με την επίδραση της περιβαλλοντικής ρύπανσης στην εκδήλωση και την εξέλιξη του θυρεοειδικού καρκίνου είναι περιορισμένα και δεν επιβεβαιώνονται από τη διεθνή βιβλιογραφία. Τις τελευταίες δεκαετίες, ο πληθυσμός ήταν περισσότερο εκτεθειμένος σε περιβαλλοντικούς ρύπους όπως ο αμίαντος, το βενζόλιο, η φορμαλδεΰδη, τα φυτοφάρμακα, η δισφαινόλη Α (ΒΡΑ), τα πολυχλωριωμένα διφαινύλια (PCB) και τους πολυαλογονωμένους αρωματικούς υδρογονάνθρακες (PAHs), ενώσεις με επιβεβαιωμένη καρκινογόνο δράση. Προς το παρόν, ωστόσο, όσο είμαστε σε θέση να γνωρίζουμε, δεν υπάρχει τεκμηριωμένη αιτιώδης συσχέτιση μεταξύ περιβαλλοντικών ρύπων και καρκίνου θυρεοειδούς αδένα στον άνθρωπο. Σε οικολογική μελέτη που πραγματοποιήθηκε προκύπτει θετική συσχέτιση της επίπτωσης και της θνησιμότητας του θυρεοειδικού καρκίνου με τα επίπεδα του benzo(k) fluoranthene [βένζο(k)φθοροανθένιο] και του Hg (υδραργύρου) της ατμόσφαιρας αντίστοιχα, για το ανδρικό φύλο [50].  Αξίζει επίσης να αναφερθεί η αυξημένη επίπτωση της νόσου σε περιοχές πλησίον ηφαιστείων, όπου βρίσκεται υπό μελέτη η πιθανή συσχέτισή της με τις υψηλές συγκεντρώσεις σε βαρέα μέταλλα και άλλες ενώσεις που απαντώνται σε αυτές [51]. </p>
</body>
</html>



