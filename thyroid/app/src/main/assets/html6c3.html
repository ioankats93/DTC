<!DOCTYPE html>
<html>
<head>
    <meta charset="UTF-8">
    <meta name="viewport" content="width-device-width; user-scalable= 0; "/>
    <title>My HTML</title>
    <style type="text/css">
        img {
        float: center;
        }
    </style>
</head>
<body style="text-align:justify" >
<h4><b>6.3	Πώς λειτουργεί το ραδιενεργό ιώδιο; Με ποιόν μηχανισμό με θεραπεύει;</b></h4>
<p></p>
<p>&nbsp;   Όπως έχει ήδη αναφερθεί, τα θυλακιώδη κύτταρα του θυρεοειδούς αδένα, συνθέτουν, αποθηκεύουν και εκκρίνουν τις θυρεοειδικές ορμόνες,
    χρησιμοποιώντας ως πρώτη ύλη το ιώδιο. Ο οργανισμός προσλαμβάνει το ιώδιο με τις τροφές και το νερό.
    Η απορρόφηση του ιωδίου γίνεται από το λεπτό έντερο και είναι ταχεία και πλήρης.</p>
<p>&nbsp;    Περισσότερο από το 90% του ιωδίου απορροφάται σε διάστημα 60 min από την πρόσληψή του, ενώ μόνο μία μικρή ποσότητα (15-20μg) αποβάλλεται με τα κόπρανα.
    Το ιώδιο κυκλοφορεί στο αίμα, σε συγκέντρωση 1 – 5 μg/l, και προσλαμβάνεται σε σταθερή ποσότητα (η μέση ημερήσια πρόσληψή του είναι περίπου 100-120 μg Ι-) από τον θυρεοειδή αδένα.
    Το υπόλοιπο ιώδιο αποβάλλεται από τους νεφρούς με τα ούρα (έως και το 80% του συνολικού Ι-), ενώ μια μικρή ποσότητα δεσμεύεται από τους σιελογόνους αδένες και το γαστρικό βλεννογόνο και από εκεί αποβάλλεται στο γαστρεντερικό σωλήνα.
    Η συγκέντρωση του ιωδίου μέσα στα θυρεοειδικά κύτταρα είναι περίπου 25 - 500 φορές μεγαλύτερη από εκείνη του πλάσματος του αίματος και σε αυτά γίνεται η παραγωγή των γνωστών μας Τ3 και Τ4 ορμονών (βλ. παράγραφο 2.1).</p>
<p>&nbsp;    Ο φυσιολογικός θυρεοειδής αδένας περιέχει ποσότητα ορμονών ικανή για να εξυπηρετήσει τις ανάγκες του οργανισμού για ένα μήνα, συνεπώς φάρμακα που εμποδίζουν την ορμονική σύνθεση όπως η προπυλθυουρακίλη δεν φτάνουν στο μέγιστο της απόδοσής τους,
    όσον αφορά τον έλεγχο του υπερθυρεοειδισμού έως ότου εξαντληθεί το ενδοθυρεοειδικό απόθεμα [4]. </p>
<p></p>
<p>&nbsp;   Το ραδιενεργό ιώδιο λειτουργεί στο σώμα μας ακριβώς με τον ίδιο τρόπο με τον οποίο δρα το εξωγενές ιώδιο,
    που λαμβάνουμε από την τροφή και το νερό. Αυτή του την ιδιότητα σε συνδυασμό με τη δυνατότητα εκπομπής β- ακτινοβολίας εκμεταλλευόμαστε προκειμένου να θεραπεύσουμε τον θυρεοειδικό καρκίνο.
    Το 131Ι δεσμεύεται από υπολειπόμενο μετεγχειρητικά θυρεοειδικό ιστό, από τους καλά διαφοροποιημένους κακοήθεις θυρεοειδικούς όγκους που δεν εξαιρέθηκαν χειρουργικά ή εξαιρέθηκαν ατελώς,
    από διηθημένους από ανάλογα κακοήθη κύτταρα λεμφαδένες και άλλους ιστούς,
    από απομακρυσμένες μεταστατικές εστίες στους πνεύμονες και σε άλλα όργανα που διατηρούν την ικανότητα πρόσληψης ιωδίου.</p>
<p>&nbsp;    Λόγω της ταχύτατης απορρόφησης, της άμεσης πρόσληψης και της οργανοποίησης του ιωδίου,
    η ραδιενέργεια ανιχνεύεται  στους ανωτέρω ιστούς εντός ολίγων λεπτών και συχνά εντοπίζεται εντός των κυττάρων σε διάστημα μεταξύ 20-30min.
    Φυσιολογικά σε 24h επέρχεται μία προοδευτική αύξηση της πρόσληψης [60].</p>
<p>&nbsp;   Τα φυσικά χαρακτηριστικά του 131Ι η εκπομπή δηλαδή σωματιδιακής ακτινοβολίας, το καθιστά κατάλληλο για θεραπευτική χρήση.
    Η μικρή εμβέλεια της σωματιδιακής ακτινοβολίας, εξασφαλίζει την τοπική απορρόφησή της στην περιοχή του στόχου και την αποφυγή ακτινοβόλησης υγιών ιστών.
    Ουσιαστικά, με τον τρόπο αυτό, θα μπορούσαμε να πούμε, ότι ο ασθενής υποβάλλεται σε ένα είδος «εσωτερικής ακτινοθεραπείας»,
    καθώς η ακτινοβολία εκπέμπεται από τα ίδια τα κύτταρα – στόχος, τα οποία και υφίστανται την καταστροφή, που θα τα οδηγήσει τελικά σε κυτταρικό θάνατο.</p>

</body>
</html>
