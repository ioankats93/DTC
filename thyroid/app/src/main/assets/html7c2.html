<!DOCTYPE html>
<html>
<head>
    <meta charset="UTF-8">
    <meta name="viewport" content="width-device-width; user-scalable= 0; "/>
    <title>My HTML</title>
    <style type="text/css">
        img {
        float: center;
        }
    </style>
</head>
<body style="text-align:justify" >
<h4><b>7.2 Ποιες εξετάσεις θα πρέπει να κάνω στα πλαίσια της παρακολούθησής μου (follow-up) εφ’ εξής;</b></h4>
<p></p>
<p><b>1.</b><u>Μέτρηση θυρεοσφαιρίνης (Tg):</u>Στα πλαίσια παρακολούθησης των ασθενών θα πρέπει να πραγματοποιείται έλεγχος των επιπέδων της Tg, ενώ παράλληλα πρέπει να ελέγχονται τα επίπεδα των αντιθυρεοσφαιρινικών αντισωμάτων (TgAb), ιδανικά από το ίδιο εργαστήριο. Για την πλειοψηφία των ασθενών ο προσδιορισμός των Tg & TgAb πρέπει να πραγματοποιείται κάθε 6 – 12 μήνες με εξαίρεση τους ασθενείς υψηλού κινδύνου (βλ. πίνακα 6), οι οποίοι πρέπει να ελέγχονται συχνότερα και για μεγαλύτερο χρονικό διάστημα. Ανάλογα με τον κίνδυνο υποτροπής, όπως προσδιορίζεται για κάθε ασθενή (βλ. πίνακα 6), ο θεράπων ιατρός κρίνει πόσο συχνά πρέπει να ελέγχεται η Tg κατόπιν διέγερσης (με διακοπή αγωγής καταστολής ή χορήγηση rh-TSH). Για τους περισσότερους ασθενείς (χαμηλού/ ενδιάμεσου κινδύνου) αρκεί ο έλεγχος αυτός να πραγματοποιείται μία φορά ετησίως. Η μέτρηση της Tg πρέπει να πραγματοποιείται τόσο για τους ασθενείς που υποβλήθηκαν σε θεραπεία με ραδιενεργό ιώδιο όσο και για τους ασθενείς που δεν έλαβαν ραδιονουκλιδική θεραπεία. </p>
<p></p>
<p><b>2.</b><u>Μέτρηση της θυρεοειδοτρόπου ορμόνης (TSH):</u>Οι ασθενείς που υποβλήθηκαν σε ραδιονουκλιδική θεραπεία, ειδικά όσοι πραγματοποίησαν διακοπή της αγωγής καταστολής (THW) (βλ. παράγραφο 6.5.1) πρέπει να υποβληθούν σε έλεγχο των επιπέδων της TSH τουλάχιστον 2 φορές κατά τους πρώτους 2 μήνες μετά τη θεραπεία, προκειμένου να εξασφαλιστεί ότι βρίσκονται και παραμένουν σε ευθυρεοειδική κατάσταση. Σε όλους τους ασθενείς επιβάλλεται να μετράται η TSH ορού, τουλάχιστον κάθε 12 μήνες.</p>
<p></p>
<p><b>3.</b><u>Μέτρηση αντιθυρεοσφαιρινικών αντισωμάτων (TgAb):</u>Κάθε φορά που γίνεται προσδιορισμός των επιπέδων της Tg, πρέπει παράλληλα να ελέγχονται τα TgAb, διότι στο 25% των ασθενών με θυρεοειδικό καρκίνο και στο 10% του γενικού πληθυσμού, είναι αυξημένα, με αποτέλεσμα να επηρεάζουν τις μετρήσεις των επιπέδων της Tg, τα οποία γίνονται ψευδώς χαμηλά. Είναι πιθανό τα TgAb αντισώματα να αυξηθούν παροδικά τόσο μετά τη θυρεοειδεκτομή όσο και μετά από θεραπεία με ραδιενεργό ιώδιο. Συνήθως 3 έτη μετά τη θεραπεία τα TgAb αρνητικοποιούνται. Τα μειούμενα επίπεδα TgAb, είναι ενδεικτικά επιτυχούς θεραπείας, ενώ  αύξηση των επιπέδων τους, συνιστά ένδειξη εμμένουσας ή υποτροπιάζουσας νόσου [70]. </p>
<p></p>
<p><b>4.</b><u>Υπερηχογραφικός έλεγχος τραχήλου: </u>Ο υπερηχογραφικός έλεγχος της κοίτης του θυρεοειδούς και των τραχηλικών λεμφαδένων πρέπει να πραγματοποιείται αρχικά 6-12 μήνες μετά τη θεραπεία και κατόπιν περιοδικά, ανάλογα με τον κίνδυνο υποτροπής κάθε ασθενή (βλ. πίνακα 6 ). </p>
<p></p>
<p><b>5.</b><u>Ολόσωμο σπινθηρογράφημα με 131Ι (WBS): </u>Η διενέργεια ολόσωμου σπινθηρογραφήματος είτε μετά τη διακοπή της αγωγής καταστολής (THW), είτε μετά τη χορήγηση rh-TSH, ενδείκνυται στα πλαίσια παρακολούθησης, σε ασθενείς υψηλού και ενδιάμεσου κινδύνου υποτροπής ή παρουσίας εμμένουσας νόσου (οι οποίοι διαθέτουν στοιχεία υψηλού κινδύνου) (πίνακας 6). Αντίθετα δε συστήνεται η πραγματοποίηση WBS σε ασθενείς χαμηλού και ενδιάμεσου κινδύνου υποτροπής ή παρουσίας εμμένουσας νόσου (οι οποίοι δε διαθέτουν στοιχεία υψηλού κινδύνου) (πίνακας 6), με μη ανιχνεύσιμη τιμή Tg, αρνητικά TgAb αντισώματα και αρνητικό υπερηχογραφικό έλεγχο (ήτοι πλήρη ανταπόκριση στη θεραπεία). Η διενέργεια υβριδικής απεικόνισης SPECT/CT κρίνεται σκόπιμη για τη βέλτιστη ανατομική απεικόνιση και τη διάκριση παθολογικών εστιών από  μη ειδικές περιοχές πρόσληψης του ραδιοφαρμάκου.</p>
<p></p>
<p><b>6.</b><u>Απεικόνιση με 18 FDG-PET/CT (εικόνα 24.):  </u>Η διενέργεια PET συστήνεται για τις περιπτώσεις ασθενών με υψηλά επίπεδα Tg ( > 10 ng/ml) στον ορό και αρνητικό ολόσωμο σπινθηρογράφημα με 131Ι (WBS). Επίσης μπορεί να πραγματοποιηθεί στα πλαίσια της αρχικής σταδιοποίησης ασθενών με χαμηλής διαφοροποίησης ή Hürthle cell ή άλλων ιστολογικών τύπων επιθετικό θυρεοειδικό καρκίνο, ιδιαίτερα για τις περιπτώσεις ασθενών με αυξημένα επίπεδα Tg ή απεικονιστικές ενδείξεις παρουσίας νόσου. Επίσης,  η απεικόνιση με PET έχει θέση ως προγνωστικό εργαλείο σε ασθενείς με μεταστατική νόσο, προκειμένου να εντοπίσει τις περιπτώσεις υψηλού κινδύνου για πρόοδο νόσου, επιδείνωση και ενδεχομένως υψηλότερη θνητότητα. Τέλος, η ποζιτρονιακή τομογραφία με FDG εφαρμόζεται στα πλαίσια εκτίμησης απόκρισης στη θεραπεία μετά από διενέργεια συστηματικής ή τοπικής θεραπείας μεταστατικής ή τοπικά επιθετικής νόσου [15].</p>
<center><img src="file:///android_asset/images/aksonikos.png" alt="ernest" height="300" width="340" /></center>
<p> <b>Εικόνα 24.</b>Εικόνα από την camera PET με ενσωματωμένο αξονικό τομογράφο (CT), η οποία είναι εγκατεστημένη στο Γ’ Εργαστήριο Πυρηνικής Ιατρικής του Γ.Π.Ν. Θεσσαλονίκης Παπαγεωργίου. </p>
<p> <u>7.Απεικόνιση με CT (ηλεκτρική αξονική τομογραφία)/ MRI (τομογραφία με μαγνητικό συντονισμό):</u>Η διενέργεια CT ή MRI συστήνεται για ορισμένες περιπτώσεις ασθενών, όπου κρίνεται σκόπιμο από τους θεράποντες, με ή χωρίς τη χρήση σκιαγραφικών ή παραμαγνητικών μέσων.</p>
</body>
</html>



