<!DOCTYPE html>
<html>
<head>
    <meta charset="UTF-8">
    <meta name="viewport" content="width-device-width; user-scalable= 0; "/>
    <title>My HTML</title>
    <style type="text/css">
        img {
        float: center;
        }
    </style>
</head>
<body style="text-align:justify" >
<h4><b>6.10 Αλλάζει η διαδικασία της θεραπείας μου εάν διαγνωστώ με μεταστατική νόσο; </b></h4>
<p></p>
<p>&nbsp;   Η θεραπευτική προσέγγιση ασθενών με απομακρυσμένες μεταστάσεις βασίζεται στις εξής παρατηρήσεις και ογκολογικές αρχές:</p>
<p></p>
<p><b>1.</b>Η νοσηρότητα και η θνησιμότητα είναι αυξημένη σε ασθενείς με απομακρυσμένες μεταστάσεις. Ωστόσο, η πρόγνωση για κάθε ασθενή εξαρτάται από ποικίλους παράγοντες συμπεριλαμβανομένων την ιστοπαθολογική εξέταση του πρωτοπαθούς όγκου, τον αριθμό και την κατανομή των μεταστατικών εστιών (σε πνεύμονες, οστά εγκέφαλο κλπ.), το φορτίο της νόσου, την ηλικία κατά τη διάγνωση της μεταστατικής νόσου και τα αποτελέσματα της απεικόνισης με FDG.</p>
<p></p>
<p><b>2.</b>Η βελτίωση της επιβίωσης σχετίζεται με την ανταπόκριση στη θεραπεία (χειρουργική, εξωτερική ακτινοθεραπεία, ραδιονουκλιδική θεραπεία κλπ.).</p>
<p></p>
<p><b>3.</b>Η θεραπευτική αντιμετώπιση μίας συγκεκριμένης μεταστατικής εστίας θα πρέπει να εκτιμάται, αφού ληφθούν υπ ‘όψιν η κλινική κατάσταση του ασθενούς και η παρουσία άλλων μεταστατικών εστιών.</p>
<p></p>
<p><b>4.</b>Σκόπιμη κρίνεται η επαναξιολόγηση της κλινικής κατάστασης του ασθενούς και η εκτίμηση του οφέλους και του κόστους κάθε θεραπευτικής παρέμβασης.</p>
<p></p>
<p><b>5.</b>Σε ασθενείς με επιβεβαιωμενη μεταστατική νόσο που δεν ανταποκρίνεται στη ραδιονουκλιδική θεραπεία, θα πρέπει να ενισχύεται η διαχείριση του ασθενούς από ομάδα ειδικών (multidisciplinary treatment)  και να ενθαρρύνεται η συμμετοχή τους σε κλινικές δοκιμές σε κέντρα αναφοράς για τον θυρεοειδικό καρκίνο. </p>
<p></p>
<p><b>6.</b>Η ανίχνευση μεταλλάξεων σε γονίδια όπως BRAF,TERT, RAS, PAX8/PPARγ δεν έχει αποδειχθεί ιδιαίτερα χρήσιμη σε ό,τι αφορά την εκτίμηση της πρόγνωσης της νόσου ή την πρόβλεψη της πιθανής απόκρισης στην στοχευμένη θεραπεία με αναστολείς της τυροσινικής κινάσης, μολονότι η παρουσία ορισμένων μεταλλάξεων (όπως BRAFV600E, PAX8/PPARγ) αποτελεί προϋπόθεση για τη συμμετοχή σε ορισμένες κλινικές δοκιμές. Ωστόσο, η έρευνα δεν μπορεί προς το παρόν να υποστηρίξει την ανίχνευση συγκεκριμένων γονιδιακών μεταλλάξεων ως παράγοντα που θα καθορίσει την επιλογή ασθενών για στοχευμένη θεραπεία και που μπορεί να προβλέψει την έκβαση αυτής. Ως εκ τούτου, δε συστήνεται ως εξέταση «ρουτίνας» εκτός ερευνητικού πλαισίου. </p>
<p></p>
<p>&nbsp;   Η θεραπεία των ασθενών με πνευμονικές μεταστάσεις περιλαμβάνει τη ραδιονουκλιδική θεραπεία (RAI), η οποία κρίνεται σκόπιμο να επαναλαμβάνεται κάθε 6-12 μήνες και να συνεχίζεται εωσότου οι μεταστατικές εστίες εξακολουθούν να προσλαμβάνουν ιώδιο και να ανταποκρίνονται κλινικά.
    Τα αποτελέσματα της θεραπείας είναι ιδιαίτερα ενθαρρυντικά για το μεγαλύτερο ποσοστό αυτών των ασθενών που παρουσιάζουν πλήρη ύφεση.</p>
<p>&nbsp;   Η θεραπεία με ραδιενεργό ιώδιο δεν επιφέρει πάντα πλήρη ύφεση στους ασθενείς με οστικές μεταστάσεις. Ωστόσο συστήνεται καθώς συχνά παρατηρείται κλινική ανταπόκριση και βελτίωση της ποιότητας ζωής αυτών των ασθενών. Στις περιπτώσεις όπου τα αποτελέσματα της ραδιονουκλιδικής θεραπείας δεν είναι τα επιθυμητά, συστήνονται εναλλακτικά χειρουργικές επεμβάσεις, εξωτερική ακτινοθεραπεία ή αναλγητική ραδιοισοτοπική θεραπεία [15]. </p>
<p>&nbsp;   Ουσιαστικά η διαχείριση των ασθενών με μεταστάσεις από καρκίνο θυρεοειδούς δεν αλλάζει με εξαίρεση την περίπτωση εγκεφαλικών μεταστάσεων ή δευτεροπαθών εστιών  σε άλλους (πλην των προαναφερθέντων) ιστούς, οι οποίες είναι και σχετικά σπάνιες. Οι εγκεφαλικές μεταστάσεις διαπιστώνονται ως επί τω πλείστο σε ασθενείς μεγαλύτερης ηλικίας με ιδιαίτερα «προχωρημένη» νόσο κατά τη διάγνωση.</p>
<p>&nbsp;    Μεταξύ άλλων για την αντιμετώπισή τους περιγράφονται η χειρουργική επέμβαση, η θεραπεία με κορτικοστεροιδή, η στερεοτακτική ακτινοθεραπεία και βεβαίως η ραδιονουκλιδική θεραπεία. Ο θεράπων ιατρός είναι εκείνος που θα κρίνει τη σοβαρότητα κάθε περίπτωσης και θα αποφασίσει τον τρόπο και τη συχνότητα με την οποία θα πραγματοποιεί τις διαθέσιμες θεραπευτικές παρεμβάσεις.
    Είναι σαφές ότι η περίπτωση κάθε ασθενούς είναι μοναδική και ως τέτοια αντιμετωπίζεται από τον κλινικό ιατρό.</p>
</body>
</html>








