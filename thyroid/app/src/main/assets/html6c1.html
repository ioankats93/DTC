<!DOCTYPE html>
<html>
<head>
    <meta charset="UTF-8">
    <meta name="viewport" content="width-device-width; user-scalable= 0; "/>
    <title>My HTML</title>
    <style type="text/css">
        img {
        float: center;
        }
    </style>
</head>
<body style="text-align:justify" >
<h4><b>6.1 Ιστορική αναδρομή ραδιονουκλιδικής θεραπείας</b></h4>
<p></p>
<p>&nbsp;   Η συστηματική θεραπευτική χρήση των ραδιοφαρμάκων αρχίζει το 1938 με τη χορήγηση ραδιενεργού φωσφόρου (32P) σε ασθενείς με λευχαιμία. Από τότε, πολλά ραδιοφάρμακα έχουν δοκιμασθεί σε αρκετές παθολογικές καταστάσεις. Σήμερα η θεραπεία με ραδιοφάρμακα αποτελεί αποδεκτή και αποτελεσματική θεραπευτική μέθοδο σε ενδοκρινολογικές, αιματολογικές ογκολογικές, ρευματολογικές, νευροχειρουργικές, καρδιολογικές, ορθοπεδικές και οφθαλμολογικές παθήσεις. Βασική αρχή της θεραπείας με ραδιοφάρμακα είναι η εκλεκτική πρόσληψη του ραδιοφαρμάκου από τον ιστό – στόχο ώστε να επιτευχθεί η μεγιστοποίηση της ακτινοβόλησης και η μόνιμη βλάβη ή η καταστροφή αυτού με την παράλληλη ελαχιστοποίηση της προσβολής γειτονικών και απομακρυσμένων υγιών ιστών και οργάνων [58].</p>
<p>&nbsp;   Η θεραπευτική χορήγηση ραδιενεργού ιωδίου για την αντιμετώπιση του θυρεοειδικού καρκίνου, πραγματοποιείται για πρώτη φορά, 70 χρόνια πριν, το 1946 στο Εθνικό Εργαστήριο Oak Ridge (Oak Ridge National Laboratory), για να ακολουθήσει η συστηματική χρήση του. Από τότε η θεραπεία με τη χρήση ραδιενεργού ιωδίου καθιερώνεται, τόσο για τις καλοήθεις νόσους του θυρεοειδούς, όσο και για τον καλά διαφοροποιημένο καρκίνο του θυρεοειδούς. Ήδη από το 1949 χορηγείται η πρώτη θεραπεία σε ασθενή με μεταστατικό καρκίνο του θυρεοειδούς, στην Ευρώπη και μέχρι σήμερα εξακολουθεί να αποτελεί ένα σημαντικό όπλο στη φαρέτρα της αντιμετώπισης του θυρεοειδικού καρκίνου [59].  Με τον όρο ραδιονουκλιδική θεραπεία χαρακτηρίζουμε τη συστηματική χορήγηση 131Ι ιωδίου για την εκλεκτική ακτινοβόληση θυρεοειδικού κολοβώματος, μικροσκοπικού διαφοροποιημένου καρκίνου του θυρεοειδούς, ανεγχείρητων ή ατελώς εκταμηθεισών εστιών θυρεοειδικού καρκίνου, υποτροπιάζοντος καρκίνου, λεμφαδενικών και απομακρυσμένων μεταστάσεων.</p>
</body>
</html>