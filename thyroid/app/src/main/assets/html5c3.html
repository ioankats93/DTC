<!DOCTYPE html>
<html>
<head>
    <meta charset="UTF-8">
    <meta name="viewport" content="width-device-width; user-scalable= 0; "/>
    <title>My HTML</title>
    <style type="text/css">
        img {
        float: center;
        }
    </style>
</head>
<body style="text-align:justify" >
<h4><b>5.3 Μετεγχειρητικός έλεγχος: Ποιές εξετάσεις πρέπει να κάνω μετά τη θυρεοειδεκτομή;</b></h4>
<p></p>
<p>&nbsp;   Καθοριστικό ρόλο στην απόφαση για την περαιτέρω διαχείριση (θεραπεία και παρακολούθηση) κάθε ασθενή διαδραματίζουν πέρα από τον εργαστηριακό και απεικονιστικό έλεγχο που προηγήθηκε της θυρεοειδεκτομής, η παθολογοανατομική εξέταση (βιοψία από το χειρουργείο) και τα αποτελέσματα των κλινικών και εργαστηριακών εξετάσεων στα οποία υποβάλλεται ο ασθενής μετεγχειρητικά. Ανάλογα με τις ενδείξεις που υπάρχουν για κάθε ασθενή ο θεράπων ιατρός συστήνει να πραγματοποιηθούν οι εξής εξετάσεις:</p>
<p><b>1.</b><u> Μέτρηση θυρεοσφαιρίνης (HTG) και αντιθυρεοειδικών αντισωμάτων (TgAb) ορού:</u> Ο έλεγχος της θυρεοσφαιρίνης και των αντισωμάτων ορού μετεγχειρητικά τόσο σε καταστολή, ενώ δηλαδή ο ασθενής λαμβάνει αγωγή με λεβοθυροξίνη (LT4), όσο και κατόπιν διέγερσης, είτε με διακοπή της θεραπείας καταστολής, είτε με χορήγηση ανασυνδυασμένης ανθρώπινης θυρεοειδοτρόπου ορμόνης (rh-TSH) κρίνεται σκόπιμη προκειμένου ο ιατρός να επιλέξει την περαιτέρω αντιμετώπιση του ασθενή (θεραπεία με ραδιενεργό ιώδιο/ 2ο χειρουργείο/ άλλη θεραπεία/ συνδυασμό αυτών). Το ναδίρ των επιπέδων της θυρεοσφαιρίνης αναμένεται 3-4 εβδομάδες μετά τη θυρεοειδεκτομή.</p>
<p></p>
<p><b>2.</b><u>	Υπερηχογραφικός έλεγχος τραχήλου:</u> Ο υπερηχογραφικός έλεγχος του τραχήλου με έμφαση στην απεικόνιση της κοίτης του θυρεοειδούς και των λεμφαδένων της περιοχής, πρέπει να πραγματοποιείται τουλάχιστον 5 εβδομάδες μετά τη θυρεοειδεκτομή, προκειμένου να είναι ασφαλή τα αποτελέσματά του. Μας παρέχει πληροφορίες σχετικά με την παρουσία θυρεοειδικού κολοβώματος, υπολειπόμενης νόσου (ένδειξη ύπαρξης κακοήθειας στο θυρεοειδικό κολόβωμα), λεμφαδένων με «ύποπτα» χαρακτηριστικά.</p>
<p></p>
<p><b>3.</b><u>	Μετεγχειρητικό σπινθηρογράφημα:</u> Το μετεγχειρητικό σπινθηρογράφημα αποτελεί μία διαγνωστική διαδικασία ολοσωματικής απεικόνισης ή απεικόνισης της κοίτης του θυρεοειδούς και της τραχηλικής χώρας ή οποία πραγματοποιείται με τη χορήγηση ραδιενεργού ιωδίου (131I ή 123I) με ή χωρίς τη συνδυασμένη χρήση SPECT –CT. Παράλληλα με την απεικόνιση πραγματοποιείται υπολογισμός της πρόσληψης του ραδιοφαρμάκου από το θυρεοειδικό κολόβωμα. Η αναγκαιότητα και η χρησιμότητα πραγματοποίησης αυτής της διαγνωστικής διαδικασίας για τη λήψη αποφάσεων σχετικά με τη μετέπειτα θεραπεία των ασθενών αποτελεί σημείο αντιπαραθέσεων.  Ορισμένοι ερευνητές υποστηρίζουν ότι το μετεγχειρητικό σπινθηρογράφημα μας παρέχει πολύτιμες πληροφορίες σχετικά με την πρόσληψη ραδιοφαρμάκου από το θυρεοειδικό κολόβωμα και την παρουσία υπολειπόμενης νόσου [56]. Ωστόσο, δεν λείπουν οι μελέτες οι οποίες αποδεικνύουν πως η εξέταση αυτή είναι δυνατόν να επηρεάσει δυσμενώς την αποτελεσματικότητα της θεραπείας με ραδιενεργό ιώδιο που ακολουθεί, ειδικά όταν δε μεσολαβεί ικανό χρονικό διάστημα μεταξύ τους [57].</p>
<p></p>
</body>
</html>