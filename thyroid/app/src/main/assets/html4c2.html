<!DOCTYPE html>
<html>
<head>
    <meta charset="UTF-8">
    <meta name="viewport" content="width-device-width; user-scalable= 0; "/>
    <title>My HTML</title>
    <style type="text/css">
        img {
        float: center;
        }
    </style>
</head>
<body style="text-align:justify" >
<h4><b>4.2 Πόσο συχνός είναι ο καρκίνος του θυρεοειδούς; (Γιατί σε εμένα;)</b></h4>
<p></p>
<p>&nbsp;   Το 2012 παρατηρήθηκαν 14,1 εκατομμύρια νέες περιπτώσεις κακοηθών νεοπλασμάτων όλων των τύπων, όλων των οργάνων, 8,2 εκατομμύρια θάνατοι από κακοήθειες γενικώς και 32,6 εκατομμύρια ασθενείς που έπασχαν από καρκίνο (μέσα σε διάστημα 5 ετών από τη διάγνωση) παγκοσμίως. Η συχνότητα εμφάνισης των κακοηθών νεοπλασμάτων στο ανδρικό φύλο ήταν 205/100.000, κατά 25% δηλαδή υψηλότερη από την αντίστοιχη των 165/100.000 που παρατηρήθηκε στις γυναίκες. </p>
<p>&nbsp;   Η θνησιμότητα από κακοήθη νεοπλάσματα παγκοσμίως, σύμφωνα με τη βάση δεδομένων GloboCan 2012,  εμφανίζει μικρότερες διακυμάνσεις ανά χώρα σε σχέση με τις αντίστοιχες του δείκτη επίπτωσης. Ενδεικτικά αναφέρεται ότι ο υψηλότερος δείκτης θνησιμότητας από κακοήθεις νεοπλασίες για τους άνδρες απαντάται στην Κεντρική και Ανατολική Ευρώπη (173/100.000) και ο χαμηλότερος  στη Δυτική Αφρική [27]. Τα ανωτέρω στοιχεία για τη συχνότητα εμφάνισης του καρκίνου όλων των τύπων και των οργάνων γενικώς, δίνονται προκειμένου να κατανοηθεί η συχνότητα με την οποία εμφανίζεται ο καρκίνος του θυρεοειδούς, τα δεδομένα για τον οποίο σημειώνονται παρακάτω:</p>
<p>&nbsp;   Ο καρκίνος του θυρεοειδούς, ένα σχετικά σπάνιο κακόηθες νεόπλασμα, συνιστά το 1-5% των κακοηθειών στις γυναίκες και το 2% στους άνδρες και αφορά στο 1-1,5% των νέων καρκίνων που διαγιγνώσκονται ετησίως στις Ηνωμένες Πολιτείες Αμερικής (Η.Π.Α.). Μολονότι δεν είναι συχνή κακοήθεια, αποτελεί την πιο κοινή μορφή καρκίνου των ενδοκρινών αδένων παγκοσμίως. Είναι κακοήθεια της νεαρής και μέσης ηλικίας καθώς οι 2 στις 3 περιπτώσεις που διαγιγνώσκονται αφορούν άτομα μικρότερα των 55 ετών και ποσοστό περί το 2% αφορά παιδιά και εφήβους. Ο θυρεοειδικός καρκίνος αποτελεί την κακοήθεια με την ταχύτερα αυξανόμενη επίπτωση των τελευταίων δεκαετιών για τις περισσότερες Ευρωπαϊκές χώρες, τις Η.Π.Α. την Ασία και την Ωκεανία [28].</p>
<p>&nbsp;   Υπολογίζεται ότι κατά το 2015 εκδηλώθηκαν στις Ηνωμένες Πολιτείες Αμερικής (ΗΠΑ) 62.450 νέες περιπτώσεις θυρεοειδικού καρκίνου, αριθμός που συνιστά το 3,8% των νέων κακοηθών νεοπλασμάτων που διαγιγνώσκονται ετησίως [29]. Αντίστοιχα, σύμφωνα με τα πλέον πρόσφατα δεδομένα του Διεθνούς Οργανισμού Ερευνών για τον Καρκίνο (International Agency for Research on Cancer, IARC) του Παγκόσμιου Οργανισμού Υγείας (World Health Organization, WHO), EUCAN (European Cancer) που αφορούν την Ευρωπαϊκή Ένωση (των 27 χωρών - μελών), για το 2012, η επίπτωση των κακοηθών νεοπλασμάτων του θυρεοειδούς ανερχόταν σε 36.864 και η θνησιμότητα σε 3.604, ενώ κατά το ίδιο έτος στην Ελλάδα καταγράφηκαν 253 νέες περιπτώσεις της νόσου [30]. Η συχνότητα του θυρεοειδικού καρκίνου αυξάνεται συνεχώς και αφορά και τα δύο φύλα, όλους τους ιστολογικούς τύπους, όλα τα μεγέθη των όγκων και το σύνολο των σταδίων της νόσου [31]. Η διαπίστωση αυτή ενισχύει την πολυπαραγοντική φύση του θυρεοειδικού καρκίνου. Η διεθνής βιβλιογραφία αναδεικνύει ως βασική αιτία αυτής της διαπιστούμενης αύξησης την εξέλιξη και την ευρεία διαθεσιμότητα των μεθόδων διάγνωσης της νόσου. Μάλιστα σε ορισμένες περιπτώσεις η υπερδιάγνωση, όπως περιγράφεται η διάγνωση της λανθάνουσας νόσου, η οποία δεν επρόκειτο να δώσει συμπτώματα καθ’ όλη τη διάρκεια της ζωής του «ασθενούς», ως αποτέλεσμα υπερβάλλοντος ζήλου ιατρών αλλά και «ανήσυχων» ασθενών, είναι εκείνη η οποία αυξάνει τελικά τα ποσοστά της επίπτωσης του θυρεοειδικού καρκίνου [32]. </p>
<img src="file:///android_asset/images/eikona16.png" alt="ernest" height="320" width="340" />
<p></p>
<p> <b>Εικόνα 16.</b>Ο χάρτης της Ευρώπης χρωματισμένος ανάλογα με τη συχνότητα εμφάνισης θυρεοειδικού καρκίνου σε άνδρες και γυναίκες ανά 100.000 πληθυσμού για το 2012. Στην Ελλάδα για παράδειγμα που είναι χρωματισμένη με σκούρο πράσινο η συχνότητα του θυρεοειδικού καρκίνου υπολογίζεται μικρότερη από 3,4 περιπτώσεις ανά 100.000 κατοίκους, προσαρμοσμένη ως προς την ηλικία για το 2012.</p>
<p> <b>Πηγή :</b>Estimated incidence, mortality & prevalence for both sexes, 2012: Thyroid Cancer. International Agency for Research on Cancer. World Health Organization. EUCAN. Accessed November 23, 2015. Available at:  http://eco.iarc.fr/eucan/Cancer.aspx?Cancer=35. <p>
<p>&nbsp;   Παρά τη σταθερή αύξηση που σημειώνεται στη συχνότητα των κακοηθών νεοπλασμάτων του θυρεοειδούς και ειδικά του θηλώδους τύπου, η θνησιμότητα από τη νόσο παραμένει σταθερή και χαμηλότερη συγκριτικά με άλλα κακοήθη νεοπλάσματα (0,5 περιπτώσεις ανά 100.000 άτομα) (εικόνα 16). Σε αντίθεση με άλλους τύπους καρκίνου (συμπεριλαμβανομένων του μαστού, του παχέος εντέρου, του πνεύμονα και του προστάτου) των οποίων η θνησιμότητα μειώνεται κατά τις τελευταίες δύο δεκαετίες, στον θυρεοειδικό καρκίνο αν και ελάχιστα παρουσιάζει αύξηση. Μάλιστα η μεταβολή που περιγράφεται ανέρχεται σε +0,8% ετησίως και αφορά κυρίως τους άντρες. Αξίζει δε να σημειωθεί ότι αυτή η αύξηση διαπιστώνεται παρά την πρωιμότερη διάγνωση και την καταλληλότερη θεραπεία που παρέχεται πλέον στους ασθενείς. Η μεγάλη απόκλιση στην αύξηση των δύο δεικτών (επίπτωσης - θνησιμότητας) εξηγείται από την καλή πρόγνωση της νόσου και αναμένεται να περιοριστεί πολλά έτη μετά την παρατηρούμενη αύξηση της επίπτωσής της [33].</p>
<img src="file:///android_asset/images/eikona17.png" alt="ernest" height="320" width="340" />
<p></p>
<p> <b>Εικόνα 17.</b>Ο χάρτης της Ευρώπης χρωματισμένος ανάλογα με τη θνησιμότητα του θυρεοειδικού καρκίνου ανά 100.000 πληθυσμού σε άνδρες και γυναίκες για το 2012.</p>
<p> <b>Πηγή :</b>Estimated incidence, mortality & prevalence for both sexes, 2012: Thyroid Cancer. International Agency for Research on Cancer. World Health Organization. EUCAN. Accessed November 23, 2015. Available at:  http://eco.iarc.fr/eucan/Cancer.aspx?Cancer=35.</p>
<p>&nbsp;   Ο καρκίνος του θυρεοειδούς αδένα, όπως προαναφέρθηκε παρουσιάζει ως επί το πλείστον καλή πρόγνωση, με μεγάλες ωστόσο διακυμάνσεις σε ό,τι αφορά την πενταετή επιβίωση, ανάλογα με τον ιστολογικό τύπο και βεβαίως με το στάδιο της νόσου. Υπολογίζεται λοιπόν για ασθενείς που διαγνώστηκαν με τη νόσο μεταξύ 1998-1999, πενταετής επιβίωση περί τα 100% για πάσχοντες από θηλώδες, θυλακιώδες και μυελοειδές καρκίνωμα, σταδίων Ι και ΙΙ, 93% για ασθενείς με σταδίου ΙΙΙ θηλώδες καρκίνωμα και 71% για ίδιου σταδίου θυλακιώδες. Περί το 50% υπολογίστηκε η πενταετής επιβίωση για τους ασθενείς με σταδίου IV καλά διαφοροποιημένο καρκίνο θυρεοειδούς και αντίστοιχα 28% για σταδίου IV μυελοειδή καρκινώματα. Η πενταετής επιβίωση των ασθενών με αναπλαστικού τύπου (αδιαφοροποίητο) καρκίνο θυρεοειδούς είναι 7%, όπως υπολογίστηκε σε πληθυσμό που διαγνώστηκε μεταξύ 1985 και 1991[34].</p>
<p>&nbsp;   Όπως διαφαίνεται, ο καλά διαφοροποιημένος καρκίνος του θυρεοειδούς χαρακτηρίζεται από καλή πρόγνωση με μικρά ποσοστά υποτροπής και χαμηλή θνησιμότητα σε σύγκριση με άλλα κακοήθη νεοπλάσματα. Ωστόσο περιγράφονται σε πολύ μικρό ποσοστό, περιπτώσεις ασθενών με ιδιαίτερα επιθετική νόσο κι ως εκ τούτου παρουσιάζει ενδιαφέρον η διερεύνηση προγνωστικών παραγόντων που διαμορφώνουν αυτή την τάση. Ο Choi και οι συνεργάτες του επαληθεύουν τα αποτελέσματα προηγούμενων μελετών, αναγνωρίζοντας ως παράγοντες κινδύνου για υποτροπή και θνησιμότητα το άρρεν φύλο, την ηλικία άνω των 53 ετών, το μεγάλο μέγεθος του όγκου, τη διήθηση λεμφαδένων, την εξωθυρεοειδική επέκταση του νεοπλάσματος και βεβαίως την παρουσία μεταστάσεων. Επίσης παρατήρησαν μία διαχρονική μείωση του κινδύνου για υποτροπή και θνησιμότητα για τους άνδρες και μία βαθμιαία αύξηση του κινδύνου για ασθενείς που παρουσιάζουν λεμφαδενικές μεταστάσεις και εξωθυρεοειδική επέκταση [35].</p>
</body>
</html>
